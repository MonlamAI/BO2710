ཐེའུ་རང་ཀ་རྡུང་།


གནའ་སྔ་མོ་ཞིག་ལ། རྫུན་མང་པོ་བཤད་པའི་འཐག
མཁན་ཞིག་ཡོད།
ཉིན་ཞིག་རྒྱལ་པོས་འཐག་མཁན་བོས་ཏེ། “ཁྱོད་ཀྱིས་
མི་རྣམས་ལ་རང་གི་བུ་མོས་སོག་མ་གསེར་དུ་འཐག་
ཐུབ་ཚུལ་བཤད་འདུག སང་ཉིན་བུ་མོ་ཕོ་བྲང་ལ་ཁྲིད་
ཤོག ངས་མོ་ལ་ཚོད་ལྟ་བྱ་རྒྱུ་ཡིན།”ཞེས་བཤད།
འཐག་མཁན་ནི་རང་གིས་རྫུན་བཤད་པ་ལ་འགྱོད་
པ་སྐྱེས་ཀྱང་། ཁོས་རྒྱལ་པོའི་བཀའ་བརྩིས་ནས་བུ་མོ་ཕོ་
བྲང་ལ་མི་འཁྲིད་ཀ་མེད་གྱུར།
རྒྱལ་པོས་བུ་མོ་དེ་སོག་མས་ཁེངས་པའི་ཁང་པ་
ཞིག་ཏུ་ཁྲིད། ཁང་པ་དེའི་གྲུ་ག་རུ་འཐག་འཁོར་ཞིག་
བཞག་ཡོད། རྒྱལ་པོས་བུ་མོ་ལ། “སང་ཉིན་ཞོགས་པའི་
བར་དུ་སོག་མ་འདི་དག་གསེར་དུ་མ་བཏགས་ན། ཁྱོད་
ལ་འཆི་ལམ་ལས་གཞན་མེད།”ཅེས་བཤད།
རྒྱལ་པོས་བུ་མོ་ནང་དུ་བཞག་སྟེ། ཕྱི་ལོགས་ནས་སྒོ་
ལྕགས་བརྒྱབ། འཐག་མཁན་གྱི་བུ་མོ་ཁང་པའི་གྲུ་ག་
ཞིག་ཏུ་བསྡད་ནས་ངུ་མགོ་བརྩམས།
“སུ་ཞིག་གིས་སོག་མ་གསེར་དུ་འཐག་ཐུབ་བམ། སང་
ཉིན་ང་ལ་འཆི་ལམ་ལས་གཞན་མེད།” ཅེས་ངུ་བཞིན་
ཁེར་བཤད་བྱས།
གློ་བུར་དུ་ཐེའུ་རང་ཞིག་གིས་སྒོ་ཕྱེ་ནས་ནང་ལ་
ཡོང་སྟེ། “བུ་མོ་སྙིང་རྗེ་པོ། ཁྱོད་ངུ་དོན་ཅི་ཡིན།” ཞེས་
དྲིས།
བུ་མོས། “རྒྱལ་པོས་ང་ལ་སོག་མ་འདི་དག་གསེར་
དུ་འཐག་དགོས་པའི་བཀའ་བབས་སོང་། ཡིན་ན་
ཡང་། ངས་ཇི་ལྟར་འཐག་དགོས་པ་མི་ཤེས།” ཞེས་
བཤད།
ཐེའུ་རང་གིས་བུ་མོ་ལ། “གལ་སྲིད། ངས་ཁྱོད་ཀྱི་ཚབ་
ཏུ་བཏགས་ན། ཁྱོད་ཀྱིས་ང་ལ་ཅི་ཞིག་སྟེར།”ཞེས་དྲིས་
པར། བུ་མོས།“ངས་སྐེ་རྒྱན་ཁྱོད་ལ་སྟེར།”ཞེས་བཤད།
ཐེའུ་རང་མར་བསྡད་ནས་འཐག་མགོ་བཙུགས། བུ་
མོ་ངོ་མཚར་དགོས་པ་ཞིག་ལ། ཐེའུ་རང་གིས་སོག་མ་
ཐམས་ཅད་ཅང་མ་འགོར་བར་གསེར་དུ་བཏགས།
ཕྱི་ཉིན་ཞོགས་པ་སྔ་མོ། རྒྱལ་པོ་ཁང་པའི་ནང་དུ་
ཡོང༌། ཁོང་གིས་གསེར་རྣམས་མཐོང་ནས་ངོ་མཚར་
སྐྱེས་པར་མ་ཟད།སེམས་པ་ཡང་དགའ།
ཡིན་ན་ཡང༌།ཁོང་གིས་ད་དུང་གསེར་མང་པོ་འདོད་
པས། འཐག་མཁན་གྱི་བུ་མོ་སོག་མས་ཁེངས་པའི་ཁང་
པ་སྔར་ལས་ཀྱང་ཆེ་བ་ཞིག་ཏུ་ཁྲིད།
རྒྱལ་པོས་བུ་མོ་ལ། “སང་ཉིན་ཞོགས་པའི་བར་དུ་
སོག་མ་འདི་དག་གསེར་དུ་མ་བཏགས་ན། ཁྱོད་ལ་འཆི་
ལམ་ལས་གཞན་མེད།”ཅེས་བཤད།
རྒྱལ་པོ་སོང་རྗེས། འཐག་མཁན་གྱི་བུ་མོ་ངུ་མགོ་
བརྩམས། ཐེའུ་རང་གིས་སླར་ཡང་སྒོ་ཕྱེ་ནས་ནང་དུ་
ཡོང་། བུ་མོས་ཁོ་ལ་རང་གི་མཛུབ་དཀྲིས་སྟེར་རྒྱུ་ཁས་
བླངས་པས། ཁོས་སོག་མ་ཐམས་ཅད་གསེར་དུ་བཏགས།
རྒྱལ་པོ་སྔར་ལས་ཀྱང་འདོད་རྔམ་ཆེ་རུ་གྱུར། ཁོང་
གིས་འཐག་མཁན་གྱི་བུ་མོ་སླར་ཡང་སོག་མས་ཁེངས་
པའི་ཁང་པ་ཆེན་པོ་ཞིག་ཏུ་ཁྲིད།
“གལ་ཏེ། ཁྱོད་ཀྱིས་སོག་མ་འདི་དག་གསེར་དུ་འཐག་
ཐུབ་ན། ཁྱོད་ངའི་བཙུན་མོ་བྱ་ཆོག" ཅེས་རྒྱལ་པོས་
བཤད།
ཐེའུ་རང་སླར་ཡང་ཡོང་སྟེ། “ད་ཐེངས་ཁྱོད་ཀྱིས་ང་
ལ་ཅི་ཞིག་སྟེར།”ཞེས་དྲིས། ཡིན་ན་ཡང༌། བུ་མོ་ལ་སྟེར་
རྒྱུ་ཅི་ཡང་མེད།
ཐེའུ་རང་གིས། “དེས་ན། ཁྱོད་རང་བཙུན་མོར་གྱུར་
རྗེས། རང་ཉིད་ཀྱི་བུ་ཕྲུག་ཐོག་མ་དེ་ང་ལ་སྟེར་བའི་
ཁས་ལེན་བྱོས།”ཞེས་བཤད།
བུ་མོས་མོས་མཐུན་མི་བྱེད་ཐབས་མེད་དུ་གྱུར།
རྒྱལ་པོས་སོག་མ་ཐམས་ཅད་གསེར་དུ་བཏགས་ཡོད་
པ་མཐོང་སྟེ། འཐག་མཁན་གྱི་བུ་མོ་ལ་གཉེན་བསྒྲིགས།
དེ་ནས། ལོ་ཁ་ཤས་འདས་ཤིང་། བཙུན་མོ་ལ་ཕྲུ་གུ་
ཡིད་དུ་འོང་བ་ཞིག་སྐྱེས།
ཉིན་ཞིག་ཐེའུ་རང་བཙུན་མོའི་གམ་དུ་ཡོང་སྟེ། “ད་
ནི་ཁྱོད་ཀྱིས་རང་གི་ཁས་ལེན་དེ་ངེས་པར་བསྒྲུབ
དགོས།”ཞེས་བཤད།
བཙུན་མོ་སྐྲག་སྟེ། “གསེར་ག་ཚོད་དགོས་ན་ཁྱོད་ཀྱིས་
ཁྱེར་རོགས། ཡིན་ན་ཡང་། ངའི་བུ་ཕྲུག་མ་ཁྱེར་རོགས།”
ཞེས་བཤད།
ཐེའུ་རང་གིས་ཡུད་ཙམ་ལ་བསམ་བློ་བཏང་རྗེས།
“གལ་ཏེ། ཁྱོད་ཀྱིས་ཉིན་གསུམ་གྱི་ཚུན་ཆད་ལ་ངའི་མིང་
ཚོད་དཔག་བྱ་ཐུབ་ན། ངས་ཁྱོད་ཀྱི་བུ་ཕྲུག་མི་འཁྱེར།
ཚོད་དཔག་བྱ་མ་ཐུབ་ན། ངས་ཁོ་འཁྱེར་རྒྱུ་ཡིན།” ཞེས་
བཤད།
དེར་བརྟེན། བཙུན་མོས་རྒྱལ་ཁབ་ཀྱི་གང་སར་ཕོ་ཉ་
མངགས་ནས་མིང་འདྲ་མིན་བསྡུ་རུབ་བྱས།
ཉིན་གཉིས་པ་དེར། བཙུན་མོས་རང་གིས་ཤེས་པའི་
སྤྱིར་བཏང་གི་མིང་ཡོད་ཚད་ཐེའུ་རང་ལ་བཤད། ཡིན་
ན་ཡང་། ཐེའུ་རང་གིས།“འདི་དག་གང་ཡང་ངའི་མིང་
མིན།”ཞེས་བཤད།
དེའི་ཕྱི་ཉིན། བཙུན་མོས་རང་གིས་ཤེས་པའི་སྤྱིར་
བཏང་མ་ཡིན་པའི་མིང་ཡོད་ཚད་ཐེའུ་རང་ལ་བཤད་
ཀྱང་། ཐེའུ་རང་གིས་དེ་དག་མིན་པའི་བརྡ་ལ་མགོ་བོ་
གཡུགས།
ཉིན་གསུམ་པ་དེར། ཕོ་ཉ་ཞིག་བཙུན་མོའི་གམ་དུ
ཡོང་སྟེ། “བཙུན་མོ་ལགས། ཁ་སང་ངས་རི་བོ་ཆུང་
ཆུང་ཞིག་གི་རྩེ་མོ་རུ་སྤྱིལ་བུ་ཞིག་མཐོང་བྱུང་། དེའི་
མདུན་དུ་ཐེའུ་རང་ཞིག་གིས་བྲོ་འཁྲབ་བཞིན།‘བཙུན་
མོས་ཐེའུ་རང་ཀ་རྡུང་ངའི་མིང་ཡིན་པ་མི་ཤེས།’ ཞེས་
གླུ་ལེན་གྱིན་འདུག”ཅེས་བཤད།
བཙུན་མོས་མིང་འདི་གོ་ནས་ཤིན་ཏུ་དགའ།
ཐེའུ་རང་ཡོང་བ་དང༌། བཙུན་མོས་ཡུད་ཙམ་ལ་
བསམ་བློ་གཏོང་ཁུལ་བྱས་ཏེ། “ཁྱོད་ཀྱི་མིང་ལ་འཇོན་
ཟེར་རམ། ཡང་ན། ཁྲོམ་མ་ཡིན་ནམ།”ཞེས་དྲིས།
ཐེའུ་རང་གིས་དེ་དག་ངའི་མིང་མིན་ཟེར། དེ་ནས
བཙུན་མོས། “འོ་ན། ཐེའུ་རང་ཀ་རྡུང་ཁྱོད་ཀྱི་མིང་མ་
ཡིན་ནམ།”ཞེས་དྲིས།
ཐེའུ་རང་ཧོན་ཐོར་ཞིང་། ཁོང་ཁྲོ་ལངས་ནས་རྐང་པ་
ཐང་ལ་རྡེབ་ཀྱིན་ཆས། དེ་ནས་བཟུང་། མི་སུ་ཞིག་གིས་
ཀྱང་ཁོ་སླར་ཡང་མཐོང་མ་མྱོང་།

